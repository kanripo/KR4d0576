# -*- mode: mandoku-view; -*-
#+TITLE: 清閟閣全集
#+DATE: 2015-08-25 00:15:03.673438
#+PROPERTY: ID KR4d0576
#+PROPERTY: BASEEDITION WYG    
#+PROPERTY: JUAN 卷七
<pb:KR4d0576_WYG_007-1a>¶
欽定四庫全書¶
　清閟閣全集巻七¶
　　　　　　　　　　　　　元　倪瓉　撰¶
　七言絶句¶
　　吴中¶
望中烟草古長洲不見當時麋鹿逰滿目越來溪上水¶
流將春夢過杭州¶
　　九日登華氏溪亭¶
<pb:KR4d0576_WYG_007-1b>¶
茱萸黄菊稍斑斑野水蒼烟草莽間送客歸來逢九日¶
華家亭上獨看山¶
　　六月五日偶成¶
坐看青苔欲上衣一池春水靄餘暉荒村盡日無車馬¶
時有殘雲伴鶴歸¶
　　竹枝詞¶
　　　(㑹稽楊㢘夫邀余同賦西湖竹枝詞余嘗暮春/登瀕湖諸山而眺覽見其浦溆沿洄雲氣出沒)¶
　　　(慨然有感於中欲托之音調以聲其悲歎久未/能成章因覩㢘夫之作為之心動言宣詞凡八)¶
<pb:KR4d0576_WYG_007-2a>¶
　　　(首皆述眼前/不求工也)¶
錢王墓田松柏稀岳王祠堂在湖西西泠橋邊草春緑¶
飛來峰頭烏夜啼¶
湖邊兒女十五餘烏紗約髮淺妝梳却怪爹娘作蠻語¶
能唱新聲獨當壚¶
湖邊女兒紅粉妝不學羅敷春采桑學成飛燕春風舞¶
嫁與燕山逰冶郎¶
心許嫁郎郎不歸不及江潮不失期踏盡白蓮根無藕¶
<pb:KR4d0576_WYG_007-2b>¶
打破蜘蛛網費絲¶
阿翁聞説國興亡記得錢王與岳王日暮狂風吹栁折¶
滿湖烟雨緑茫茫¶
春愁如雪不能消又見清眀插栁條傷心玉照堂前月¶
空照錢唐夜夜潮¶
嗈嗈歸雁度春江明月清波雁影雙化作斜行筝上字¶
長彈幽恨隔紗窓¶
辮髮女兒住湖邊能唱羌歌舞踏筵羅綺薫香回紇語¶
<pb:KR4d0576_WYG_007-3a>¶
白㲲䝉頭如白烟¶
　　二月十九夜風雨凄然南渚旅寓篝燈與端叔共¶
　　　坐因念兵戈滿地深動故山之思遂賦一絶¶
春雨春風滿眼花夢中千里客還家白鷗飛去江波緑¶
誰採西園穀雨茶¶
　　答陳叅軍¶
世故紛紜自糾纒南山修竹老風烟陳公懐抱政如此¶
清影蕭蕭月滿川¶
<pb:KR4d0576_WYG_007-3b>¶
　　偶成¶
紫燕低飛不動塵黄鸝嬌小未勝春東風緑遍門前草¶
暮雨寒烟愁殺人¶
　　贈馮文仲¶
知君近住西湖曲湖水淪漣似輞川窓下青松髙百尺¶
時時落雪滿琴絃¶
　　春日¶
鶯啼花落罷琴樽山郭鳴鐘靄已昏莫嗔野鹿當蘿徑¶
<pb:KR4d0576_WYG_007-4a>¶
只有春風到蓽門¶
青林微雨見東臯桑柘隂隂飛百勞可憐栁絮浮春水¶
無復縈空百尺髙¶
黯黯春雲映戸輕緑蕪斜日忽開晴依微野徑泉聲静¶
風落桐花逺思生¶
　　水仙花¶
曉夢盈盈湘水春翠虬白鳳照江濵香魂莫逐冷風散¶
擬學黄初賦洛神¶
<pb:KR4d0576_WYG_007-4b>¶
　　絶句¶
醉喚吴姬舞踏筵風欄花陣亦迴旋愁生細雨寒烟外¶
詩在青蘋白鳥邊¶
　　寄友¶
二月江水青接天楊栁隔江揺緑烟一夜愁心似春雪¶
随風舞影落君前¶
　　正月廿六日漫題¶
泖雲汀樹晚離離飲罷人歸野渡遲睡起香銷金鵲尾¶
<pb:KR4d0576_WYG_007-5a>¶
獨聴疎雨打窓時¶
　　宿𤣥文館¶
𤣥館清虚五月秋疎簾珍簟看瀛洲窓前種得青桐樹¶
時有鳳凰栖上頭¶
　　答范徴君見懐¶
想見雨池春溜滿唯應閒院緑苔生落盡櫻桃杏花發¶
輕舟歸去看春耕¶
　　別潘先輩¶
<pb:KR4d0576_WYG_007-5b>¶
君來烟草正凄迷君去溪頭栁葉齊掛席中流竟東上¶
莫重回首向荆溪¶
　　宜逺樓¶
宜逺樓前春可憐數峰依約亂流邊若為倚劒崆峒外¶
回望齊州九㸃烟¶
　　次曹都水韻¶
水品茶經手自箋夜燒緑竹煮山泉莫留樵客看棋局¶
持斧歸來幾嵗年¶
<pb:KR4d0576_WYG_007-6a>¶
蕭閒(一作/夜寒)館裏挑燈宿山&KR0290;重敷六尺牀隠几蕭條聴¶
夜(一作/塢)雨竹林烟幕煮茶香¶
　　慧麓小隠¶
錫麓洞前開竹扉孟公舊築草堂基已倩王維圗別業¶
更從裴迪賦新詩¶
　　題𤣥㑹菴壁間¶
風雨縈窓(一作/愁)夢不醒紫薇花發渚南亭望中迢遞孤¶
烟起白鳥飛來菰蒋青¶
<pb:KR4d0576_WYG_007-6b>¶
　　追和戎昱寄許鍊師¶
雲霧軒窓倚半空少霞銘處識新宫遥看一片秋山色¶
鶴影徘徊明月中¶
　　至正十四年二月廿五日雨郯君九成留宿髙齋¶
　　　篝燈為寫春林逺岫圗併次其韻¶
我別故人無十日衝烟艇子又重來門前積雨生幽草¶
墻上春雲覆緑苔¶
㫁送一生棋局裏破除萬事酒杯中清虚事業無人解¶
<pb:KR4d0576_WYG_007-7a>¶
聴雨移時又聴風¶
没徑春泥不出門山烟江霧晝長昏糟牀聲雜茅簷雨¶
破却隂寒酒自温¶
郯子論詩冀北空晤言千里意常同待晴紫陌堪縈手¶
行咏山光水影中¶
　　　　附録郯九成原韻四首¶
　杏花簾幙看春雨深巷無人騎馬來獨有倪寛能憶¶
　我黄昏躡屐到蒼苔¶
<pb:KR4d0576_WYG_007-7b>¶
　春色三分都有幾二分已在雨聲中墻東兩箇桃花¶
　樹恨殺朝來一陣風¶
　十日春寒早閉門風風雨雨怕黄昏小齋坐對黄金¶
　鴨寂寞沉香火自温¶
　春寒時節病頭風惆悵年華逝水同世事總如春夢¶
　裏雨聲渾在杏花中¶
　　村居¶
疎疎梅雨橘花香寂寂桐隂枕簟(一作/研席)凉怪底林間金¶
<pb:KR4d0576_WYG_007-8a>¶
彈子枇杷都熟不知嘗¶
　　雙井院前小立¶
山色微茫好放船秋蕖野水夕陽邊西風更灑菰蒲雨¶
羡爾沙鷗自在眠¶
　　舟過梁谿¶
蕩槳清溪欲盡頭亂山出沒暮雲稠便當濯足聊停棹¶
何處飛來雙白鷗¶
　　宿義興先太初上人房¶
<pb:KR4d0576_WYG_007-8b>¶
初公樓上雨蕭蕭楊栁埀烟隔岸揺何處舟人棹歌發¶
山長水逺望蘭橈¶
周將軍祠隔水近岳鄂王廟亦東隣百年故事誰記憶¶
風雨清明愁殺人¶
　　雪中折枇杷花寄吴寅夫¶
雪中自折枇杷花走寄城南處士家明日雪晴定相過¶
兩株松下煮春茶¶
　　雪不止重寄¶
<pb:KR4d0576_WYG_007-9a>¶
清夜焚香生逺心空齋對雪獨鳴琴數日雪消寒已過¶
一壺花裏聴春禽¶
　　三月廿日題所寓屋壁¶
梓樹花開破屋東隣墻花信幾番風閉門睡起兼旬雨¶
春事依依是夢中¶
　　隣墻桂花盛開¶
扶疎桂樹隔隣墻時有飛花到石牀起近南園看月色¶
不須更炷水沉香¶
<pb:KR4d0576_WYG_007-9b>¶
　　題靈巖寺壁¶
我到靈巖古寺中雲烟樓閣鬱重重今朝醉倒山前石¶
留取綸巾掛偃松¶
　　寄陸鍊師¶
忽憶南湖陸鍊師若為湖上住多時明朝擬望仙帆至¶
好買松鱸作膾絲¶
　　贈曹徳昭¶
谷口桐林落絳霞仙帆初泊野人家蕭閒館裏青苔合¶
<pb:KR4d0576_WYG_007-10a>¶
看到堦前芍藥花¶
　　客舍詠牽牛花¶
小盤承露浄鉛華玉雪依稀染碧霞弱質幽姿娯老眼¶
傍人籬落蔓秋花¶
　　江上¶
石侵春雨林間蘚竹帶沙汀日暮烟江上清隂随月落¶
船頭白鳥傍人眠¶
　　晚照軒偶題¶
<pb:KR4d0576_WYG_007-10b>¶
南湖春水碧於天夢作沙鷗狎釣船緑樹拂簷風雨急¶
覺來依舊北窓眠¶
簷前幽鳥自相呼池上紅蕖映緑蒲五月夜凉如八月¶
一窓風雨夢南湖¶
　　寄友人¶
周君讀書離墨山山中卧看白雲閒翻然遂逐雲歸去¶
松下草堂深閉關¶
　　烟雨¶
<pb:KR4d0576_WYG_007-11a>¶
烟雨空濛逺樹齊人家樹底自成蹊只應三月吴松尾¶
渚際維舟聴竹雞¶
　　聞竹枝歌因效其聲¶
澱山湖影接松江橘葉青青柿葉黄要寫新詩寄音信¶
西風㫁雁不成行¶
江流不住楚山青船到潯陽幾日程不忍寄將雙淚去¶
門前潮落又潮生¶
　　雨後¶
<pb:KR4d0576_WYG_007-11b>¶
雨後空林生白烟山中處處有流泉因尋陸羽幽棲處¶
獨聴鐘聲思惘然¶
　　四月七日雨¶
水宿風行冬復春汀花汀草思紛紛泊舟無頼終宵雨¶
夢入蒼梧萬里雲¶
　　六月十一日題吉菴壁¶
僧夏安居我息機清風日為掃柴扉身形已似松梢鶴¶
還有悲歌續令威¶
<pb:KR4d0576_WYG_007-12a>¶
随宜喧寂了殘生飯飽悠悠曳履行日落吴淞半江影¶
莫将欣厭惱閒情¶
　　乙巳三月七日清明風雨憒憒賦此¶
春多風雨少曽晴愁眼看花淚欲傾亂離漂泊竟終老¶
去住彼此難為情¶
　　雅宜山舊名娜如山葢虞道園所更然未若娜如¶
　　　之名近古也施君宜之先隴在其處索余賦詩¶
　　　因為竹枝歌二首遺之以復其舊焉¶
<pb:KR4d0576_WYG_007-12b>¶
娜如山頭松柏青闔閭城外短長亭到山未久入城去¶
駐馬回看雲錦屏¶
娜如山頭日欲西採香徑裏竹雞啼南朝千古繁華地¶
麋鹿蒿萊望眼迷¶
　　二月十五日雨作¶
風軒紅杏散餘霞堤草青青桃欲花寒食清明看又近¶
滿川烟雨亂鳴蛙¶
　　寄曹都水¶
<pb:KR4d0576_WYG_007-13a>¶
溪南山影碧叢叢水閣風林處處同周處廟前新漲濶¶
數聲柔舫月明中¶
　　送初上人叅禮光公二首¶
西崦欣逢初上人妙年藻思如春雲育王墖前禮佛竟¶
應修白業益精勤¶
阿育王塔舍利存山氣無雪春冬温蓮花臺近多羅樹¶
中有人談不二門¶
　　對雨遣懐¶
<pb:KR4d0576_WYG_007-13b>¶
數日枇杷花落盡可憐春事到櫻桃聴風聴雨眠三日¶
排遣新愁付濁醪¶
　　懐都水曹君¶
荆蠻野褐最清癡怕與髙人話別離記得解携雙樹下¶
風帆目斷淚垂埀¶
　　贈墨生吴善¶
銅官山下白雲亭澗底長松長茯苓傳得潘生燒墨法¶
墨成持贈寫丹經¶
<pb:KR4d0576_WYG_007-14a>¶
　　寄徳常別駕二首¶
長洲東去有僧居狂士來逰密雪初欲覔故人張別駕¶
清貧猶苦出無車¶
愛爾作官清海濵海濤嶺雪白如銀已占麥隴雙岐秀¶
(一作麰麥/明年喜)漸有衣襦富昔民¶
　　松陵¶
松陵原上望長洲緑玉平鋪江水流好取釀為千日酒¶
大瓢酌月散煩憂¶
<pb:KR4d0576_WYG_007-14b>¶
　　秋容軒¶
乍見芙蓉開滿樹更憐楊栁緑含風秋容好處無人㑹¶
都在溟濛烟雨中¶
碧花翠蔓引牽牛藂竹黄葵意更幽不用田疇三日雨¶
已輸䆉稏十分秋¶
靈壁欹危四五峯枇杷細弱未成叢槿籬西面雲千畝¶
牛背時聞一笛風¶
　　雜賦五首¶
<pb:KR4d0576_WYG_007-15a>¶
恢公妙得華光理月影縱横白尚𤣥留取禪門三昧法¶
松滋楮頴過年年¶
空江水冷佩珊珊去國千年始一還身似吹笙王子晉¶
夜騎白鶴過緱山¶
一色清江四面同樓居如在畫圗中主人欲刻皆山記¶
須得環滁老醉翁¶
曽傍江流築釣磯朱門華屋事都非身如王謝堂前燕¶
嵗嵗猶過白板扉¶
<pb:KR4d0576_WYG_007-15b>¶
痛飲酣歌未是狂多岐何處覔亡羊芹羮术煎茅君酒¶
更醉人間一萬塲¶
　　贈通上人二首¶
慧逺深心白蓮社湯休麗句碧雲篇懴摩不懈香燈供¶
般若仍通文字禪¶
雨後春池芹細細月明寒渚竹娟娟東林門外聞鐘返¶
只有陶公妙入𤣥¶
　　烟鶴軒¶
<pb:KR4d0576_WYG_007-16a>¶
　　　(林宗道新闢小軒南望平蕪烟樹眇然有千里/之思因名之曰烟鶴葢取韋刺史逺水烟鶴唳)¶
　　　(詩語為賦二/絶句著軒中)¶
烟鶴軒前枕石眠一聲清唳落江烟攬衣起望行雲急¶
逺思憑虚忽欲仙¶
楓落吴江雲雨空戛然鳴鶴紫烟中坐看雪影横江去¶
明滅寒流夕照紅¶
　　寄友¶
無室無家老更顛草衣木食度年年開春若問桃花宿¶
<pb:KR4d0576_WYG_007-16b>¶
先到俞君舊宅前¶
　　與錢伯行宿棲雲堂¶
小龍江上棲雲室望見石湖湖盡山來與幽人(一作/錢翁)住¶
三日白雲妍㬉滿中間¶
　　贈金嬾翁製笊篱¶
聞君有漏與無漏木杓笊篱都一般欲覓嬾翁安樂法¶
無生話子説團欒¶
　　寄人¶
<pb:KR4d0576_WYG_007-17a>¶
楊栁春風未放黄晴天孤雁不成行忽思小謝生幽夢¶
芳草池塘路亦荒¶
　　調𤣥度¶
江渚荷花落日紅畫檐欄檻納凉風何人得似張公子¶
詩在烟波眺望中¶
　　六月九日過以中野亭賦¶
荳苗引蔓已過簷荇葉團團菱葉尖兀坐野亭忘日暮¶
(一作野亭中/間坐至晚)窓前竹影月纎纎¶
<pb:KR4d0576_WYG_007-17b>¶
　　墨梅¶
幽蘭芳蕙相伯仲江梅山礬難弟兄室裏上人初定起¶
静看明月寫敷榮¶
　　贈𤣥容¶
枯栁疎條栖鳥稀歸人稚子候簷扉政如十月江南岸¶
落日西山翠影微¶
　　林亭晚岫¶
八月江南未隕霜青楓欲赤碧梧黄停橈坐對西山晚¶
<pb:KR4d0576_WYG_007-18a>¶
新雁題詩已著行¶
　　王都事家聴周子竒吹笙¶
隔水吹笙引鳯鳴十三聲外栁風清風流自有王子晉¶
留取清樽吸月明¶
　　聞鵯鵊¶
林影曨曨鵯鵊聲歐陽詩句最關情畫簷宫燭朝儀早¶
欹枕船窓憶太平¶
　　答王長史¶
<pb:KR4d0576_WYG_007-18b>¶
經年不見王内史秋夜有懐如此何澄不為清撓不濁¶
汪汪萬頃玉湖波¶
　　寄雪林隠君索折芍藥花¶
堦前紅藥無人摘彩翠籠烟溪水南為折一枝和瑞露¶
小窓巵酒咏春酣¶
　　春雨¶
春雨蕭條獨掩扉庭柯逕篠緑依依莫思南渚停舟處¶
烟栁垂隂滿釣磯¶
<pb:KR4d0576_WYG_007-19a>¶
　　寄王叔明¶
野飯魚羮何處無不將身作係官奴陶朱范蠡逃名姓¶
那似烟波一釣徒¶
　　題張元播扇¶
聴雨樓中暑亦(一作/也自)凉閒亭筆硯静焚香君來為煮嵇¶
山茗自洗氷甌仔細嘗¶
　　贈原上人¶
上人住近西山麓左右泉聲喬木深拄杖逍遥扣門去¶
<pb:KR4d0576_WYG_007-19b>¶
臨池濡墨寫春隂¶
　　調張徳機¶
空折花枝插滿盆清吟清坐想盤飱主人欲出(一作/勸)松¶
肪釀謾道糟牀尚苦渾¶
　　贈張徳常二首¶
老疾吟哦張判官僦居江海覺心寛好乗黄鵠風埃表¶
萬里雲霄一羽翰¶
齷齪疲駑飲齕餘鞭笞喘汗駕鹽車麒麟已老終超逸¶
<pb:KR4d0576_WYG_007-20a>¶
不受金羈去玉除¶
　　又寄¶
聞道淮安之任去尊君今住叔兮家來城又鼓吴淞柁¶
好過苔磯弄釣車¶
　　(比聞從者來吴城旦夕之官淮安復往吴淞迎尊/君矣舟經笠澤能一枉顧否兹因令弟徳機徴君)¶
　　(之便輙成小詩以寄倪瓉/再拜良常府判明公執事)¶
　　題墨竹¶
燈下蕭蕭玉一枝吴松欲雪暮寒時憑君為把青鸞尾¶
<pb:KR4d0576_WYG_007-20b>¶
大掃隂雲息怨咨¶
　　題李光禄墨竹¶
雲氣翛翛青鳳翎湘江鼓瑟倩湘靈壁張此畫驚竒絶¶
醉倒茅君雙玉瓶¶
　　題宋仲温竹枝¶
畫竹清脩數宋君春風春雨洗黄塵小窓夜月留清影¶
想見虚心不俗人¶
　　寄王主簿¶
<pb:KR4d0576_WYG_007-21a>¶
客愁最似未招魂老去情懐孰與論詩寄句容王主簿¶
憶從白璧達天門¶
　　寄張處士¶
江邊楊栁緑揺(一作/絲)烟影落清波萬里天處士時時驚¶
夢起(一作/曉夢)門前槌鼓發鹽船¶
　　人我二首¶
人以秋毫軒輊我我心澹然如碧淵何期失脚墮塵網¶
談笑區中飽世縁¶
<pb:KR4d0576_WYG_007-21b>¶
醉中了了夢中醒好語狂言不用聴莫起黒風飄鬼國¶
長教明月照中庭¶
　　因盧山甫便寄曹徳昭¶
使者停車溪水西借栽緑竹僦幽棲玉川野客尋津去¶
悵望孤帆意轉迷¶
　　船中¶
野水荒寒(一作/烟)寂寞濵萋萋芳草也知春五湖雪浪浮¶
天白好遣輕鷗狎隠淪¶
<pb:KR4d0576_WYG_007-22a>¶
　　答王長史¶
蕭蕭短髮不須冠何處繫舟雲水寛西塞山前夕陽裏¶
青芙蓉墮水精盤¶
　　秋日¶
芙蓉花下坐鳴琴疑在瀟湘斑竹林翠節霓旌煙雨溼¶
秋来江水不知深¶
秋水清空(一作/虚)似汎槎此生汩没似無涯蕭閒堂上収¶
書坐八月芙蓉始著花¶
<pb:KR4d0576_WYG_007-22b>¶
　　贈岳子¶
岳生孫子最清顛坐石彈琴和澗泉一簣松肪初釀得¶
賸將醉爾竹林前¶
　　寄安遇¶
隣家借得酒盈罌薄飯留君午不羮僧夏安居餘半月¶
重來相與説無生¶
　　雨晴¶
江上白薲風起波冷紋縈碧暮烟和織成一幅鴛鴦錦¶
<pb:KR4d0576_WYG_007-23a>¶
零落紅衣逺恨多¶
　　七月二十八日過丘氏林居秋風騷騷然至暮大¶
　　　作終夜不息因成小詩¶
西風楊栁暮騷騷零落江雲起怒濤坐看荷花都落盡¶
倚窓孤咏楚天髙¶
　　詠鵞三首¶
泛雪翻雲未足佳栖萍唼荇戱江沙舉羣此日籠歸去¶
識得能書内史家¶
<pb:KR4d0576_WYG_007-23b>¶
草青莎軟暮烟和㸃綴春江愛白鵞不似貪饕誇厭飫¶
萬錢日食未嫌多¶
真迹黄庭世所珍當時聊復送鵞羣寧知雪後攻城者¶
使亂軍聲用進軍¶
　　二月六日南園四首¶
正月已䦨烟雨寒泊舟東渚聴風湍山長水逺鳥飛急¶
不是離人也鼻酸¶
雨裏櫻桃兩樹開北風吹盡臘前梅荒筠隅隩無多栁¶
<pb:KR4d0576_WYG_007-24a>¶
細草汀洲併是苔¶
春月寒逾臘月寒盲風怪雨泊江干天工自不為人料¶
一種春光有幾般¶
有子政如無子同異居邈若馬牛風人間何物為真實¶
身世悠悠泡影中¶
　　贈僧¶
清流堂上無塵事竒石修篁映梵書長日粥魚齋鼓罷¶
竹窓虚寂坐如如¶
<pb:KR4d0576_WYG_007-24b>¶
　　絶句¶
七月三日快哉風野亭不厭酒杯空况有尊前沈腰瘦¶
何妨醉倒田家翁¶
　　題髙房山畫巻¶
屋邊昨夜春風起蔣芽荇葉生春水睡醒獨坐無人聲¶
歴歴青山水光裏¶
　　吴仲圭山水¶
道人家住梅花村窓下松醪滿石尊醉後揮毫寫山色¶
<pb:KR4d0576_WYG_007-25a>¶
嵐霏雲氣淡無痕¶
　　題秋江圗¶
長江秋色渺無邊(一作/際)鴻雁來時水拍天七十二灣明¶
月夜荻花楓葉覆漁船¶
　　　畫竹贈申彦學¶
吴淞江水似清湘烟雨孤篷道路長寫出無聲㫁腸句¶
鷓鴣啼處竹蒼蒼¶
阿儂渡江畏風波聴渠聲唱竹枝歌淇園青青淇水緑¶
<pb:KR4d0576_WYG_007-25b>¶
不似瀟湘烟雨多¶
　　雲林小景圗¶
赤城霞㬉神芝秀洞裏桃花不記春何事却將山水脚¶
鍾陵市上踏紅塵¶
　　後數年復用前韻¶
憶昔舟歸雪浦濵松林瑶草欲生春閒拈逸筆圗清思¶
今日披圖似隔塵¶
　　題畫十二首¶
<pb:KR4d0576_WYG_007-26a>¶
南望銅官曉色新三株松下一茅亭何當濯足臨前澗¶
坐石閒書相鶴經¶
落落長松生夏寒莓苔樗散共盤桓王謝家庭多玉樹¶
依然猶是晉衣冠¶
舟過松陵甫里邊幽篁古木尚蒼然何人得似王徴士¶
静看輕鷗渚際眠¶
坦腹江亭枕束書澄清江水自空虚修篁古木悠悠思¶
何處青山可卜居¶
<pb:KR4d0576_WYG_007-26b>¶
松瀑飛流到枕邊道人清坐不須絃青山㸃㸃白雲外¶
用意何曾讓鄭䖍¶
新栁春柯未著鴉短籬茅屋野僧家放舟不怕歸來晚¶
白水田畦已有蛙¶
湖水清空好放船青山依約白鷗邊忽思周處祠前路¶
古木荒烟一惘然¶
笠澤依稀雪意寒澄懐軒裏酒杯乾篝燈染筆三更後¶
逺岫疎林亦耐看¶
<pb:KR4d0576_WYG_007-27a>¶
嘉樹幽篁澗石隈當年曾此好懐開如今寂寞空山裏¶
誰復緘情折野梅¶
樓閣參差霞綺開峰巒重複水縈迴赤欄橋外埀楊下¶
歩月吹笙向此來¶
青山矗矗水舒舒相見郊原霽雨初絶似三髙亭上望¶
人家依約樹扶疎¶
右臨青嶂左澄江未覺羲皇逺北窓安得茅君酒斟酌¶
幽人許致玉瓶雙¶
<pb:KR4d0576_WYG_007-27b>¶
　　為吴溥泉畫窠石平逺圗漫題¶
地僻林深無過客松門元自不曾關展將一幅溪藤滑¶
寫得湖隂數㸃山¶
　　題畫贈原道¶
二月東風溪水緑幽林修竹影參差杖藜日日溪西路¶
魚鳥相娯只自知¶
　　題張以中畫¶
密雪初晴僧舍深地爐活火酒時斟張家公子清狂甚¶
<pb:KR4d0576_WYG_007-28a>¶
冒冷看山意不禁¶
　　題吴采鸞像¶
誰見文簫逐采鸞碧山蘿月五更寒猶遺寫韻軒中跡¶
留得風流後世看¶
　　為吴處士畫喬林磵石¶
山家日出無行踪雪樹烟蘿逺且重不見&KR0951;眠磐石上¶
提壺自掛一長松¶
　　題趙榮禄揩癢馬圗¶
<pb:KR4d0576_WYG_007-28b>¶
韓幹真龍下筆肥銀鞍羅帕絡青絲春風碧野和烟放¶
誰見林間揩癢時¶
　　題幽禽筠石圗送髙霞還𤣥元館¶
烟雨蕭蕭墨未乾幽禽枝上語春寒𤣥元館裏多筠石¶
飯飽臨池自在看¶
　　題陳仲美畫次張貞居韻¶
杜老茅堂倚石根往來西瀼與東屯一庭秋雨青苔色¶
自起鈎簾盡緑尊¶
<pb:KR4d0576_WYG_007-29a>¶
斜日西風吹髩絲披圗弄翰學兒嬉釣竿拂著珊瑚樹¶
張祜題詩我所師¶
　　為蹇原道題竹木圗¶
疎篁古木都成老石澗莓苔亦有花排悶不須千日酒¶
聊將小筆畫龍蛇¶
　　題寂照蔣君遺像(併引/)¶
　　　(君諱圓明字寂照暨陽人也年二十一歸於我/勤儉睦雍里稱孝敬嵗癸巳奉姑挈家避地江)¶
　　　(渚不事膏沐㳺心恬淡時年四十有七矣如是/者十一年癸夘九月十五日微示疾十八日翛)¶
<pb:KR4d0576_WYG_007-29b>¶
　　　(然而逝題像甲辰/正月廿四日也)¶
幻形夢境是耶非縹緲風鬟雲霧衣一片松間秋月色¶
夜深惟有鶴來歸¶
梅花夜月耿氷魂江竹秋風灑淚痕天外飛鸞惟見影¶
忍教埋玉在荒村¶
　　題曹雲西畫¶
吴淞江水碧於藍怪石喬柯在渚南鼓柁長吟採蘋去¶
新晴風日更清酣¶
<pb:KR4d0576_WYG_007-30a>¶
　　題畫與强仲端¶
日暮移舟何處泊强家亭子水西頭恵山只在湘簾外¶
雨後幽泉想亂流¶
　　題畫贈崔子文之金陵¶
性癖居幽每起遲一來溪口意凄迷林亭曉色蒼茫裏¶
目送風帆過水西¶
　　拜石圗¶
米章愛硯復愛石探瑰抉竒久為癖石兄足拜自寫圗¶
<pb:KR4d0576_WYG_007-30b>¶
乃知顛名不虚得¶
　　題畫¶
疎林小筆聊娯戱畫與金華張隠君好為林間横玉篴¶
秋風吹度碧山雲¶
我識幽人顔仲逸藥欄竹逕近前除不將世事經心耳¶
濁酒盈樽讀漢書¶
　　題竹樹圗二首¶
海中鐵網珊瑚樹石上銀鈎翡翠梢烏夜亂啼江月白¶
<pb:KR4d0576_WYG_007-31a>¶
檀欒飛影下窓坳¶
江邊樹影墨糢糊江上青山日欲晡野思悵然無晤語¶
時來臨水照眉鬚¶
　　為徳常寫竹¶
張公宅裏挑燈話對影依依夢寐同坐到夜深喧境寂¶
庭前疎竹起秋風¶
　　題畫竹贈張元實¶
髯翁中嵗得麟兒漆㸃雙瞳玉作頤可惜空齋無楮頴¶
<pb:KR4d0576_WYG_007-31b>¶
為拈秃筆掃風枝¶
　　次張外史韻題商學士畫¶
獨棹扁舟引興長疎林逺岫見微茫商侯畫筆張仙句¶
可比豐城寳劒光¶
　　柯丹丘梅竹¶
竹裏梅花淡泊香暎空流水㫁人腸春風夜月無踪跡¶
化鶴誰教返故鄉¶
　　古木竹石圗¶
<pb:KR4d0576_WYG_007-32a>¶
古木幽篁春淡淡斜風細雨石蒼蒼何人識得黄花老¶
㺯翰同歸粉墨囊¶
　　題畫贈王允同¶
湛湛緑波春雨裏娟娟翠竹曉風前此中著得𤣥真子¶
一棹夷猶獨醉眠¶
桐露軒前月滿窓竹聲樹影落春江青苔石逕無人跡¶
坐待歸來白鶴雙¶
　　二王逰騎圗¶
<pb:KR4d0576_WYG_007-32b>¶
每憶開元全盛時二王逰騎日追随鶺鴒原上雙兄弟¶
挾彈荒郊想鳳池¶
　　看花士女圗¶
畫圗常識春風面雲霧衣裳楚楚裁為問人間春幾許¶
石欄西畔牡丹開¶
　　士女剖𤓰圗¶
月彎削破翠團團六月人間風露寒誰覔東陵故侯去¶
但知華屋薦金盤¶
<pb:KR4d0576_WYG_007-33a>¶
　　趙魏公蘭¶
天上宣和落墨花彛齋松雪擅名家遥看苕霅山如玉¶
雪後春風自茁芽¶
　　管夫人竹¶
夫人香骨為黄土紙上蕭蕭墨色新悽㫁鷗波亭子上¶
鏡臺鸞影暗凝塵¶
　　柯丹丘梅竹¶
山川揺落夜漫漫老木幽篁巧耐寒畫裏陳侯有佳句¶
<pb:KR4d0576_WYG_007-33b>¶
皎如明月映琅玕¶
　　題陳惟允畫¶
韓公曾聴頴師琴山水蕭條太古音不作王門操瑟立¶
溪山髙隠竟何心¶
　　題趙承㫖墨竹¶
籊籊生綃寫竹竿愁看春雨溼(一作/滿)空壇風流誰識當¶
年意萬里鷗波烟景寒¶
　　題木石贈丘志¶
<pb:KR4d0576_WYG_007-34a>¶
古木幽篁丘氏宅江波落日妙蓮莊泊舟風雨留三宿¶
(一作/月)卧看鳬鷖十里塘¶
　　荆溪秋色圗為卜震亨題¶
罨畫溪頭秋水明上人逸筆思縱横雲山多少𤣥暉句¶
不道毫端畫得成¶
　　為潘仁仲寫梧竹草亭¶
翆竹蕭蕭倚碧梧一亭聊以賦閒居浮杯樂飲思潘岳¶
藻思春江濯錦如¶
<pb:KR4d0576_WYG_007-34b>¶
　　韋羌草堂圗¶
韋羌山中草堂静白日讀書還打眠買船欲歸不可去¶
飛鴻渺渺碧雲邊¶
　　宿禪悦僧舍題趙榮禄馬圗¶
小僧院裏無塵事夜雨燈前興不孤寥寥説竟無生話¶
更覽王孫駿馬圗¶
　　畫贈王生¶
白沙岸下幽人宅翆竹林中賣酒家好事江干王處士¶
<pb:KR4d0576_WYG_007-35a>¶
客來為黍酒仍賒¶
　　松澗圗¶
青松澗底結凄隂老大還無用世心張洞西邊煮藥竈¶
山靈虚閉白雲深¶
　　題墨水仙花¶
宋諸王孫釋大雲清詩多為雪精神誰言一㸃金壺墨¶
解寄湘江萬里春¶
　　仲穆馬圗¶
<pb:KR4d0576_WYG_007-35b>¶
花門舊進青驄馬天水王孫貌得真溪上猶遺光禄宅¶
海寧何以久風塵¶
　　題幽篁古木圗贈文静徵君¶
環慶堂前翠竹多雨苔侵石樹交柯不逰罨畫溪頭路¶
柰此春宵月色何¶
　　題畫竹¶
嫋嫋風枝墨未乾美人湘水逐笙鸞恍然一枕逰仙夢¶
清影縱横山月寒¶
<pb:KR4d0576_WYG_007-36a>¶
怪石足當米老拜修竹定是王猷栽磊落瓊瑰雨洗出¶
團欒清影月移來¶
怪石雨餘苔蘚滋月明鸞尾影參差春風忽過庭前樹¶
㑹見清隂覆墨池¶
斑斑石上蘚紋新隂落先生烏角巾貌得兩枝初雨後¶
可憐清興屬幽人¶
為寫新梢十丈長空庭落月影蒼蒼王君胸次冰霜凛¶
剪燭談詩夜未央¶
<pb:KR4d0576_WYG_007-36b>¶
琅玕節下起秋風寒葉蕭蕭烟雨中贈子仙壇翆鸞帚¶
杏林春掃落花紅¶
逸筆縱横意到成燒香弄翰了餘生窓前竹樹依苔石¶
寒雨蕭條待晚晴¶
　　題畫¶
白雲孤鶴暮知還船泊錢塘看越山珍重今朝重展巻¶
吟詩作賦北窓間¶
小坡曾寫雞棲石猶在荆溪山寺中幾欲規摹渾忘却¶
<pb:KR4d0576_WYG_007-37a>¶
可憐零落墜秋風¶
庭樹霜黄尚有隂午窓危坐自鳴琴問誰得似沈夫子¶
北牖羲皇見此心¶
荷葉田田栁弄隂菰蒲短短徑苔深鳥飛魚躍皆天趣¶
静裏㳺觀一賞心¶
　　中州人物獨黄華父子詩畫逸出青雲之表為可¶
　　　尚也觀澹㳺此巻筆意蕭然有蔡天啟之風流¶
　　　葢髙尚書之所祖述而能氷寒於水與巻後有¶
<pb:KR4d0576_WYG_007-37b>¶
　　　歐陽承㫖所賦詩不揆因次其韻時丙午六月¶
　　　晦日¶
羲獻才情似水清暑窓葵扇與桃笙中州父子黄華老¶
信是前賢畏後生¶
　　後二十三年為戊申嵗元度張君得此持以示僕¶
　　　披卷如夢寐間也因援筆次外史韻詩己為之¶
　　　泫然外史已仙去張榮禄鑑禪師不見數十年¶
　　　存亡不能知尤令人悽㫁也九月十日題¶
<pb:KR4d0576_WYG_007-38a>¶
偶寓姚城江上村木如蛟舞石如黿清風明月許元度¶
為余傾倒緑波軒¶
　¶
　¶
　¶
　¶
　¶
　¶
<pb:KR4d0576_WYG_007-38b>¶
　¶
　¶
　¶
　¶
　¶
　¶
　¶
　清閟閣全集巻七¶
