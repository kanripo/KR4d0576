# -*- mode: mandoku-view; -*-
#+TITLE: 清閟閣全集
#+DATE: 2015-08-25 00:15:03.693127
#+PROPERTY: ID KR4d0576
#+PROPERTY: BASEEDITION WYG    
#+PROPERTY: JUAN 卷八
<pb:KR4d0576_WYG_008-1a>¶
欽定四庫全書¶
　清閟閣全集巻八¶
　　　　　　　　　　　　　元　倪瓚　撰¶
　七言絶句¶
　　題畵贈原道¶
雪後園林梅已花西風吹起雁行斜溪山寂寂無人跡¶
好問林逋處士家¶
　　清明後題¶
<pb:KR4d0576_WYG_008-1b>¶
野棠花落又清明楊栁青青人耦耕春物闌珊成底事¶
半江疎雨暮潮平¶
　　次韻呈錢思復¶
春泥滑滑暮霞明苔滿石田𨙻可耕眼底紛挐詩可遣¶
胷中崒嵂酒能平¶
　　次韻再呈¶
目㫁青山白鳥明姑蘓城下有人耕越来溪水流遺恨¶
嗚咽聲中似不平¶
<pb:KR4d0576_WYG_008-2a>¶
　　次韻答王彞齋見贈¶
客居北渚靜窺臨霜藻蕭蕭雪滿簪玉石在山聊混璞¶
金蘭惟子久同心¶
　　春日¶
桐葉題詩憶君處望春惆悵夕陽沉憂来蝶夢飛烟草¶
黄髮蕭蕭曾不簪¶
　　送友還毘陵¶
有道楊公此駐車遺言百世惑能袪道鄉忠義埋黄壤¶
<pb:KR4d0576_WYG_008-2b>¶
牛斗龍光尚煜如¶
　　睡起¶
睡起晴雲滿澗阿牛羊日夕下南(一作/平)坡浮生(一作/雲)富¶
貴真無用政似紛紛蟻一柯¶
　　戲贈大雲¶
不問羊車與鹿車無三無二一乗耶何勞贊歎并言說¶
心悟方能轉法華¶
　　環緑軒¶
<pb:KR4d0576_WYG_008-3a>¶
環緑軒中古逸民瑟琴圖史硯為隣欲知此地多生意¶
試看窓前草色新¶
　　題竹¶
三家市上沽村酒亥夜明燈初自酉官奴把燭我所無¶
幽篁亂寫非風桺¶
　　順逆¶
順逆推移莫愛嗔白雲終不染緇塵世情如火心如水¶
屋裏須教有主人¶
<pb:KR4d0576_WYG_008-3b>¶
　　别陸氏女¶
去住情悰兩可哀天公與我已安排前途恐有寛閒地¶
未信狂夫事事乖¶
　　寄人¶
秋光明可截并刀一隼横空厲羽毛猶憶南汀携手處¶
斷雲殘日下亭臯¶
　　寄韓伯清¶
何處田廬業可租金堂玉室夢全無為謀蔬藥樵漁地¶
<pb:KR4d0576_WYG_008-4a>¶
好在何山碧落湖¶
　　言意¶
村氓報本妙蓮華供佛燒香汲井花獨有橋東白石叟¶
依然傾酒食蝦䗫¶
　　題畵(此幅在燕京萬厯乙未金/陵朱太史公父朱衣見錄)¶
琪樹琅玕五老巔春風瑶草不知年逺公結社勤修習¶
亭下開池種白蓮¶
　　(壬子四月八日雲林生記時余既為竹亭上人/畵竹樹小山并賦贈絶句  在江渚蝸牛廬)¶
<pb:KR4d0576_WYG_008-4b>¶
　　題大癡畵¶
山木蒼蒼飛瀑流白雲深處卧青牛大癡胷次多邱壑¶
貌得松亭一片秋¶
　　(黄翁子久雖不能夢見房山鷗波要亦非近世/畵手可及此巻尤為得意者甲寅春倪瓚題)¶
　　靜寄軒詩三首¶
靜寄軒中無垢氛研苔滋墨氣如雲匣藏數鈕秦朝印¶
白玉蟠螭小印文¶
獨行應如魯獨居心同栁下孰云迂從教隣女衣沾溼¶
<pb:KR4d0576_WYG_008-5a>¶
試問髙人安穏無¶
身似梅花樹下僧茶烟輕颺髩鬅鬙神清又似孤山鶴¶
瘦骨伶仃絶愛憎¶
　　爲仲章寫竹石¶
沈君好古嗜清淡竒石幽篁心所欣為寫雲林齋下景¶
月明春露溼衣巾¶
　　次韻呈張師道¶
我愛張君真樂易樵談農語接懽欣每思靈石山前住¶
<pb:KR4d0576_WYG_008-5b>¶
六尺藤牀一幅巾¶
　　用陳子貞韻題畵¶
仙居乃在恵山東悟者方知色是空却坐西巖雙樹下¶
玉笙雲裏度清風¶
　　題李遵道畵¶
我識黄巖李使君墨池詞氣靄如雲莫言但得丹青譽¶
曾有人書白練裙¶
　　題畵¶
<pb:KR4d0576_WYG_008-6a>¶
今日披圖感慨深與君對酒若為斟重居寺裏松杉合¶
刼火兵灰已不禁¶
海鷗何事(一作/處)更相疑野老如今久息機旅泊一篷南¶
渚上雲濤煙樹影依微¶
近代舒王不數人曾哦雪竹與霜筠雲林野思生幽夢¶
睡起濡毫一寫真¶
要識清虚甘寂寞何如快活地中仙千巖萬壑松窓裏¶
爛醉吟哦石上眠¶
<pb:KR4d0576_WYG_008-6b>¶
　　青山¶
夕陽渡口見青山誰識其中有此閒我本為樵北山北¶
賣薪持斧到人間¶
　　寄友¶
密雪晴時照日初東窓竹影寫扶疎縁知江渚張髙士¶
衲被温敦偃仰餘¶
　　十六日雨晴¶
道畊豈患粥材罄徳獵何憂肉食無底事甘飡希厚味¶
<pb:KR4d0576_WYG_008-7a>¶
曲肱飲水色敷腴¶
　　拜石圖為王文靜題¶
米顛嗜古命宜輕𤣥寳厓珍禍患并盥沐閱書私太尉¶
可憐諂佞小人情¶
清文絶俗盛名譽不記坡翁奨拔初得筆無如蔡元度¶
却言蘇軾劣於書¶
　　畵竹¶
蟠虬舞鳳寒雲冷挟以明蟾光炯炯世人只解說洋州¶
<pb:KR4d0576_WYG_008-7b>¶
小坡筆力能扛鼎¶
野店枯槎何處煙千花羞澀不成妍竹枝嫋嫋春風惡¶
卧看歸鴻水拍天¶
　　題黄子久畵¶
白鷗飛處碧山明思入雲松第㡬層能畵大癡黄老子¶
與人無愛亦無憎¶
　　懐吕君¶
三年不見吕髙士清夜時時夢見之安得長風生羽翼¶
<pb:KR4d0576_WYG_008-8a>¶
與君濯髪向咸池¶
　　聽琴¶
久淫鄭衛亂吾耳忽復古初之雅音我思古人禁忿欲¶
用此養正而鈎深¶
　　贈別姚子章都事¶
不見髙人十五年相看兩髩各皤然舞袖醉僛明月下¶
歸心飛度白鷗前¶
　　雨牕排悶¶
<pb:KR4d0576_WYG_008-8b>¶
俗患不侵忍辱鎧道力可勝紛華兵明月無心含萬象¶
浮雲初不汚圓澄¶
雨聲蕭瑟似秋塘淡泊紅蕖滿意香火宅任渠生熱惱¶
汪汪法海自清涼¶
　　感懷¶
百年苦樂孰深知何可旬月無我詩從渠推罵與争席¶
不廢鷦鷯巢一枝¶
　　題畵¶
<pb:KR4d0576_WYG_008-9a>¶
吳松江水似荆溪只欠山光落酒巵古木幽篁無限思¶
西風吹鬢影絲絲¶
　　醉後調張徳機¶
博士今宵不用誇竹枝嫋嫋趂風斜莫煩更把官奴燭¶
且與狂吟野老家¶
西家飲酒不盡歡東家燈下坐團欒我儂自有一壺酒¶
不怕先生酒量寛¶
醉醒宜城竹葉春竹枝空畵損精神詩成不厭乾喉吻¶
<pb:KR4d0576_WYG_008-9b>¶
誰道傷多酒入唇¶
允同日夕能求畵靳酒藏茶更惜香獨有館中張博士¶
誇余弄翰不尋常¶
　　白石先生古貌古心輕財而重義有相見既晚之¶
　　　恨令人寐寤不能忘但幽居黙如潛逃則殊令¶
　　　人憒憒耳昨暮辱醉中詞翰讀之灑然也因次¶
　　　韻希一笑¶
空宇寥寥秋燕巢笑談誰與共遊遨南隣雖有幽貞士¶
<pb:KR4d0576_WYG_008-10a>¶
黙黙深潛如避逃¶
深感分嘗酒數罌醋雞聞勝駝蹄羮轟轟烈烈男兒事¶
莫使磨跎過此生¶
　　連雨¶
三月雨聲連四月五湖舟楫住南湖春愁黯黯如中酒¶
捲地狂風撼不蘓¶
　　松雪馬圖為原道題¶
渥洼龍種思翩翩来自元貞大徳年今日鷗波遺墨在¶
<pb:KR4d0576_WYG_008-10b>¶
展圖題咏一悽然¶
　　題畵竹¶
本朝畵竹高趙李慚愧後来無寸長下筆能形蕭散趣¶
要須胷次有篔簹¶
雨後池塘竹色新鈎簾翠霧溼衣巾為君寫出團欒影¶
便覺清風爽逼人(一作喜比他/郷見似人)¶
　　題畵贈伯亮¶
逢著鄉人朱伯亮朱絃披拂共南薫研池雨過添新漲¶
<pb:KR4d0576_WYG_008-11a>¶
特為濡毫寫墨君¶
　　謝筆¶
陶泓思渇待陳𤣥對楮先生意未宣何似中書二君至¶
明窓脫帽一欣然¶
　　髙尚書畵竹¶
石室風流繼老蘓黄華父子亦敷腴吳興筆法鍾山裔¶
只有高髯不讓渠¶
　　警時¶
<pb:KR4d0576_WYG_008-11b>¶
羔羊跪乳猶有別林烏返哺能無違彼哉微物具至理¶
感爾太息淚沾衣¶
　　己酉元日題徐氏南園壁¶
九日塵汚一日清南園池水濯冠纓卑卑燕雀難喻大¶
自擬摶(一作/展培)風九萬程¶
　　六日題¶
寄居丘氏小偷閒盡室逃亡夜向闌縣吏捉人空里巷¶
挈家如出鬼門關¶
<pb:KR4d0576_WYG_008-12a>¶
　　贈别¶
七月七日一杯酒吾友王君將逺遊况有辭家張處士¶
逍遥江渚狎輕鷗¶
　　張外史素不善畵醉墨戲寫張洞竒石頗有一種¶
　　　逸韻徳明裝潢成巻走筆為賦¶
書畵不論工與拙顔公米帖豈圖傳君看外史寫竒石¶
醉墨依稀似米顛¶
　　松雪馬圖¶
<pb:KR4d0576_WYG_008-12b>¶
舊寫天閑八尺龍鷗波濡墨水晶宫紛紛世俗争模倣¶
兒子門生亦秃翁¶
　　贈潘仁仲¶
良相良醫意活人得仁要亦在求仁能調脾肺心肝腎¶
不出酸醎甘苦辛¶
　　庚戌冬舟過泖西寫竹石小幅贈仲端友契¶
野處翁居泖水西風梢霜葉思凄迷它時再鼔春波緑¶
花落軒窓野鳥啼¶
<pb:KR4d0576_WYG_008-13a>¶
　　送徐仲清還毘陵¶
昔年守義抗天兵季子遺風尚足徵牧守荒淫嗟末代¶
荒墟榛棘竟誰懲¶
　　題墨萱¶
落盡幽花出一枝愛宜男草近清池水仙唯數彞齋趙¶
夏卉芳妍爾更竒¶
　　贈沈掾¶
蕭蕭白髪沈休文問舎求田江水濆此夕一杯成酩酊¶
<pb:KR4d0576_WYG_008-13b>¶
淋漓醉墨氣如雲¶
　　題王叔眀巖居髙士圖¶
臨池學書(一作筆/精墨妙)王右軍澄懐觀道(一作/卧遊)宗少文王侯¶
筆力能扛鼎五百年来無此君¶
　　李伯時畵¶
飛仙遊騎龍眠畵貌得形模也自竒句曲真人能鑒定¶
不須言下更題詩¶
　　題畵贈單君¶
<pb:KR4d0576_WYG_008-14a>¶
單君子逹荆溪住不到荆溪已十秋古木幽篁苔石路¶
每經行處思悠悠¶
　　贈伯清¶
市上休疑張伯清藥無二價駐(一作/制)頽齡何當掃雪居¶
幽谷與我松根採茯苓¶
　　贈故人孫¶
喬木叢篁倚苔石故家遺業總成灰二喬憶嫁周公瑾¶
尚有枝孫氣不衰¶
<pb:KR4d0576_WYG_008-14b>¶
　　題彦貞屋壁¶
壬子五月廿七日吕君隠所余又来輕舟短棹向何處¶
只傍清波不染埃¶
　　題畵贈盧山甫¶
盧君絶似米顛子品畵評詩也自佳我畵亦憎寒具汚¶
手為装緝掛高齋¶
　　題畵¶
絶憶丹陽蔡天啓秋深淡墨意縱横陳君筆力能扛鼎¶
<pb:KR4d0576_WYG_008-15a>¶
可見前賢畏後生¶
　　戲筆¶
枕幃椰席便安舒借我飛裙意有餘㪅借裙拖三百石¶
髙秋還子有佳書¶
　　題周遜學天根月窟軒¶
手攀月窟躡天根已識乾坤即此身安樂窩中方寸地¶
浩然三十六宫春¶
　　正月四日夜風雨拙逸齋賦¶
<pb:KR4d0576_WYG_008-15b>¶
荒烟漠漠古長洲倦客悲吟歎滯留風雨打窗歸夢短¶
一樽聊作醉鄉遊¶
　　為蒙菴題吳仲圭竹枝便面¶
十年害眼今年較障眼前縁始暫離紈扇篋蔵無棄置¶
三収吳叟碧筠枝¶
　　竹樹小閣¶
竹影縱横寫月明青苔石下聽鳴筝我来彷彿三生路¶
琪樹秋風夢亦驚¶
<pb:KR4d0576_WYG_008-16a>¶
　　題畵贈均玉¶
笠澤汀前竹樹稠白頭埀釣荻花秋有時乗興入城府¶
獨放扁舟任去留¶
　　西湖竹枝詞¶
愁水愁風人不歸昨夜水没釣魚磯踏盡蓮根苦無藕¶
著多桺絮不成衣¶
桐樹原栽金井西月明照見影離離不比蘇公堤上栁¶
烏鴉飛去鷓鴣啼¶
<pb:KR4d0576_WYG_008-16b>¶
　　題日本僧畵¶
五老西来第㡬峰道人定起對長松掛帆東海還歸去¶
貌得香爐雲氣濃¶
　　題畵¶
何處青山落照邊隔林零亂走寒泉山如十月江南草¶
閒倚荒村泊釣船¶
　　題竹¶
舟過甫里夕陽微相見故人潘仲輝爲寫石壇青鳳尾¶
<pb:KR4d0576_WYG_008-17a>¶
不知雲落已沾衣¶
　　題畵竹贈西溪處士¶
雪葉霜枝耐嵗寒櫛風沐雨不成歡百年强健且行樂¶
留取清溪作釣竿¶
　　題鄭所南蘭¶
秋風蘭蕙化為茅南國凄凉氣已消只有所南心不改¶
淚泉和墨寫離騷¶
　　己酉十月八日訪伯凝文學寫圖以贈¶
<pb:KR4d0576_WYG_008-17b>¶
江水清空霜葉稀竹深依約有窓扉留連竟日忘羈思¶
閒與休文詠落暉¶
　　寄良常¶
不到荆溪二十年舊冬十月擬同船夏秋好遣漁童至¶
定去靈常古洞前¶
　　四月訪衡齋髙士¶
不来新里四經年首夏清和又繫船笋脯松醪三日醉¶
西山在望已醒然¶
<pb:KR4d0576_WYG_008-18a>¶
　　題芭蕉士女¶
鳳釵斜壓鬢雲低望㫁羊車意欲迷㡬葉芭蕉共憔悴¶
秋聲近在玉階西¶
　　歲庚子十一月廿日邂逅雲岡道師於長洲邑東¶
　　　之衍慶院以此紙命寫竹石并賦詩而紙筆皆¶
　　　不佳漫爾作此愧不能工道師憫世憂國以道¶
　　　德為己任汩汩城邑之中不以為苦不肯自超¶
　　　於風埃之表也故末句諷之¶
<pb:KR4d0576_WYG_008-18b>¶
天妃廟裏曾遊處怪石藂篁滿緑苔今日江潮重回首¶
卜居南嶺白雲隈¶
　　四月廿日過江渚茅屋雜興四絶句録呈雲浦明¶
　　　公以代對面¶
百年風雨㡬興亡睡起西山尚夕陽四月維舟向茆屋¶
一庭春草獨焚香¶
燕子低回掠地飛海鷗来去水侵扉中流雲度他山影¶
落日帆從何處歸¶
<pb:KR4d0576_WYG_008-19a>¶
燕雀生成喜近人家殘屋破去踆踆可人惟有閒庭草¶
蓬户朱門一様春¶
姑蘇城郭草茫茫城外腥風舊戰塲花落空垣車馬絶¶
獨餘梁燕說興亡¶
　　畵竹¶
苦憶能詩梁上人明窓竹几淨無塵為君戲寫檀欒影¶
多入湘江野水濵¶
　　題畵¶
<pb:KR4d0576_WYG_008-19b>¶
落月團團照屋梁能仁寺裏白雲鄉只今却笑庵中叟¶
竹樹小山凝雪霜¶
幽篁古木姑餘畵贈與松陵沈仲良今夜泊舟依古栁¶
一篷疎雨夢瀟湘¶
　　蘭亭¶
辨說蘭亭猶聚訟精良此刻更何疑辯才囑付昭陵後¶
玉匣為塵世祚移¶
　　古木竹石¶
<pb:KR4d0576_WYG_008-20a>¶
劒光出匣耿秋蓮磨礪崢嶸濯澗泉又是一畨風雨過¶
青楓月下竹娟娟¶
　　題張遜鈎勒竹¶
霜松雪竹當時見筆底猶存嵗晏姿文采百年成異物¶
西風吹淚髩絲絲¶
髯張用意鐵鈎鎻書法不凡詩亦工清苦何憂貧到骨¶
筆端時有古人風¶
　　題畵¶
<pb:KR4d0576_WYG_008-20b>¶
服食清虚帶瘦容菖蒲花發紫茸茸滌煩磯上營茆屋¶
千仞巗巒一箇松¶
　　畵竹次鄭元祐韻¶
曾向清湘斬釣竿蒼蒼烟景暮江寒逺山一脉西来意¶
付與髙人面壁看¶
　　筠石喬松¶
蕭蕭風雨麥秋寒把筆臨摹强自寛尚賴俞君相慰藉¶
松肪笋脯勸加飡¶
<pb:KR4d0576_WYG_008-21a>¶
　　己酉二月廿一日為清明日風雨凄然舟泊東林¶
　　　西滸歩過伯璇徵君髙齋焚香瀹茗出示燕文¶
　　　貴秋山蕭寺圖展玩良久因寫是日所賦絶句¶
　　　其上¶
野棠花落過清明春事匆匆夢裏驚倚棹微吟沙際路¶
半江煙雨暮潮生¶
　　壬寅仲冬寫竹枝贈潘友復賦詩其上¶
赤壁磯頭萬里秋月明寒竹思悠悠二喬消息今何似¶
<pb:KR4d0576_WYG_008-21b>¶
尚憶風流人姓周¶
　　辛亥秋寫竹梢并詩奉贈次宋徵士¶
今朝姚合吟詩句道我休糧帶瘦容寫贈湘江青鳳尾¶
相期徃宿最高峰¶
　　至正三年癸未嵗八月望日進道過余林下為言¶
　　　僦居蘓州城東有水竹之勝因想像圖此并賦¶
　　　詩其上¶
僦得城東二畝居水光竹色照琴書晨起開軒驚宿鳥¶
<pb:KR4d0576_WYG_008-22a>¶
詩成洗硯没游魚¶
　　樹石¶
已過上已與清明風雨數朝今日晴脩竹春柯苔石畔¶
一杯聊為故人傾¶
　　辛亥春寫松亭圖并詩贈徳嘉高士¶
華亭郭裏陳髙士三泖九峰時一遊欲結松亭看雲氣¶
更招鳴鶴友浮丘¶
　　從善道契過笠澤以士雍高士此紙求寫竹枝畫¶
<pb:KR4d0576_WYG_008-22b>¶
　　　已并賦¶
隱士河隂半畝宫澱山湖裏泊煙篷秋来鱸鱠蓴羮美¶
亦欲東乗萬里風¶
　　至正十三年二月晦日為公逺茂才寫古木竹石¶
　　　幷賦¶
甫里宅邊曾繫舟滄江白鳥思悠悠憶得岸南雙樹子¶
雨餘青竹上牽牛¶
　　四月十七日寫筠石春樹并詩以贈叔平道契¶
<pb:KR4d0576_WYG_008-23a>¶
芝室丹房苔石清荒筠春樹影縱横他時夜雨尋幽約¶
筍脯芹羞酒滿罌¶
　　乙未嵗四月廿日過仲寳隱君宅因賦題松泉畵¶
　　　幀¶
澗雨松風解宿酲虎頭宅裏坐忘形清歌擊筑聊永日¶
更倒君家雙玉瓶¶
　　題衛明絃洛神圖¶
凌波微歩襪生塵誰見當時窈窕身能賦已輸曹子建¶
<pb:KR4d0576_WYG_008-23b>¶
善圖惟數衛山人¶
　　辛亥二月廿九日留華亭南里潘君以仁宅因懐¶
　　　去年此日與心逺同在餘不溪開𤣥仙館¶
蕭蕭風竹和幽吟二月江村春雨深東去山中此時節¶
隔溪桃李正隂隂¶
　　寫晴梢并詩贈日章貞士¶
雨後空庭秋月明一枝窓影墨縱横沈君雅有臨池興¶
蕭灑濡毫意自清¶
<pb:KR4d0576_WYG_008-24a>¶
　　國寳照磨有平野軒在揚州城郭中今寓吳十許¶
　　　年矣至正丙午九月十一日在開元寺為寫此¶
　　　圖幷詩以贈¶
雪筠霜木影差差平野風煙望逺時回首十年吳苑夢¶
揚州依約髩成絲¶
　　昨日承蔬笋不托之供獲清言永日別後與元舉¶
　　　叔陽㩦琴過普陀精舎相與盤礴林影水光中¶
　　　而令子来始知從者散歩韓墅橋急遣一介徃¶
<pb:KR4d0576_WYG_008-24b>¶
　　　候則從者興盡已返矣經宿不面旦来雷雨大¶
　　　作想惟動靜輕安昨見尊爼間韭芥萵菜之屬¶
　　　秀色粲然今日得雨必是苗芽怒長更佳也况¶
　　　蒙許送久伺不見至戲作小詩促之¶
韭芥抽苗鋪翠玉曉經雷雨更敷腴莫嗔措大眼孔小¶
乞取先生一餉餘¶
　　七日訪徐良輔十三日至七寳泉上及暮舟還畊¶
　　　雲軒¶
<pb:KR4d0576_WYG_008-25a>¶
來看城西十月山桂花風起碧巗間扁舟夜過溪東宿¶
七寳泉頭日暮還¶
桂樹牕間卧看雲風吹花落紫綸巾偶来山廨餌蒼术¶
又向江波采白蘋¶
　　中秋月下歡飲¶
鳴鳳岡頭秋月明一樽能為故人傾月林滿地青蘋影¶
琪樹飄香露氣清¶
　　中秋夜月明勝常年良夫與景和㩦酒至畊雲軒¶
<pb:KR4d0576_WYG_008-25b>¶
　　　酣飲及二更乃就寢十六日夜隂雲半天宇月¶
　　　光或隱或見十七日夜月已不如中秋月色朗¶
　　　澈十八日暮雨作至十九日不止因賦¶
八月山居秋廓廓西風逗冷侵疎箔鳥銜青影暮飛還¶
細雨空庭桂花落¶
　　題坦率子畵¶
何處溪山好卜居武夷不住即匡廬蓬萊兜率元非逺¶
雲錦箱中貝葉書¶
<pb:KR4d0576_WYG_008-26a>¶
　　寫竹枝贈成之隠君¶
鐵嘯樓前江雨晴一枝脩竹近檐楹酒酣更待纖纖月¶
噴薄簫聲似玉笙¶
　　寫竹石贈錢自銘¶
瑶芳樓下曾留宿因見明琅舊日圖錢起能詩多逸思¶
為渠吟嘯不能孤¶
　　貞居道士徃常熟山中訪王君章髙士予因寫梧¶
　　　竹秀石奉仲素孝㢘¶
<pb:KR4d0576_WYG_008-26b>¶
青桐隂下一株石廻棹来看雪未消展圖彷彿雲林影¶
肻向燈前玩楚腰¶
　　題朱澤民小景¶
朱君詩畵今稱絶片紙㫁縑人寳藏小筆松巗聊爾爾¶
道寧格律晚堂堂¶
　　題畵¶
澗道流泉曲曲通白雲牕牖䕶簾櫳汀花如雪歸舟晚¶
南渚幽人未易逢¶
<pb:KR4d0576_WYG_008-27a>¶
　　題趙彦徵小畵¶
文敏公孫清且賢陶泓楮頴過年年子由命也成葅醢¶
坐對鷗波一惘然¶
　　登天平¶
天平爛漫遊三日林下狂吟石上眠浩蕩春風芳草緑¶
梅花雪滿白雲泉¶
　　病中九日懐山園三首¶
江村九月木樨風不與山園景物同還憶澗西行采菊¶
<pb:KR4d0576_WYG_008-27b>¶
茱萸交綴入杯紅¶
病骨崚嶒山影瘦敦敦擁褐坐忘言當年親舊㩦壺處¶
應有寒泉滿石尊¶
登髙多在九龍山湖水蒼茫白鳥還醉拂松蘿臨石溜¶
黄花楓葉暮斑斑¶
　　題曹幼文雪林圖¶
窪盈軒在雪林齋啜茗幽吟見雅懐一閱舊圖如隔世¶
世奚遺我老形骸¶
<pb:KR4d0576_WYG_008-28a>¶
　　自題畵¶
山郭幽居正向陽喬林古木鬱蒼蒼剡藤百幅誰能置¶
為掃虬枝蔽日長¶
　　　附録次韻　　　　　　　　　尚左生¶
　雲林雨過踏春陽澗水濺濺老樹蒼不是硯坳雲作¶
　陣疎篁空自拂簷長¶
　　江渚茅屋雜興四絶奉寄雲浦理問兼似良夫隠¶
　　　士¶
<pb:KR4d0576_WYG_008-28b>¶
我自無心何慢勤愛憎加我亦從人青山不改如如體¶
雪後陽生依舊春¶
五月隂風特地寒闔閭浦口怯衣單饑啼野哭浮村落¶
我本無愁也廢飡¶
虞趙虹光貫壁奎碧梧端合鳳来棲春泥滑滑江天永¶
更著荒榛呌竹雞¶
眼底繁華一旦空寥寥南北馬牛風鴻飛不與人間事¶
山自白雲江自東¶
<pb:KR4d0576_WYG_008-29a>¶
　　題髙彦敬山水圖¶
房山清影浸湖波緑玉蒼烟冷蕩磨寳墨珍圖人世滿¶
山中照見百東坡¶
　　中秋偕徐良夫飲畊雲山居¶
酒渇茶甌沁露凉石牀雲卧冷侵裳團團碧樹懸金粟¶
月午風清夢寐香¶
　　烟雨中過石湖三絶¶
煙雨山前度石湖一奩秋影玉平鋪何須更剪松江水¶
<pb:KR4d0576_WYG_008-29b>¶
好染空青畵作圖¶
姑蘓城外短長橋烟雨空濛又晚潮載酒曾經此行樂¶
醉乗江月卧吹簫¶
愁不能醒已白頭滄江波上狎輕鷗鷗情與老初無染¶
一葉輕軀總是愁¶
　　懐畊漁大隱¶
山谷真堪埋百憂月窓桂樹思綢繆荷花浦口見山色¶
寄書汝亦憶儂不¶
<pb:KR4d0576_WYG_008-30a>¶
　　八月廿一日出鳳岡¶
江上來尋西郭山山人留我白雲間風飄雲去他山雨¶
雲本無心亦未閒¶
　　寫竹梢寄畊雲¶
一枝秋玉㢠吟風寫入吳箋意逾工逺寄碧山王錄事¶
獨行何用哭途窮¶
　　采薇¶
采薇巗岫宿層雲廹隘悲為世俗鄰郿塢銅山竟何似¶
<pb:KR4d0576_WYG_008-30b>¶
金留未必不戕身¶
　　阿房宫¶
阿房遺址碧山垠葅醢生民又㡬秦積恨不消秋草緑¶
行人指㸃話悲辛¶
　　訪古道首座因見吕志學詩篇¶
我愛學公名古道於今古道久寥寥淨名室裏無塵事¶
一見令人意也消¶
不見吕髯㡬十年想應兩髩也皤然何當共住維摩室¶
<pb:KR4d0576_WYG_008-31a>¶
剪燭哦詩聴雨眠¶
　　寫畫贈馬彦敬¶
　　　(髙房山尚書清節雅尚為本朝名臣諱克恭字/彦敬馬先生亦其國人亦字彦敬葢司馬慕藺)¶
　　　(之意也今既為作山/居圗又詩以贈之)¶
清節尚書髙彦敬馬翁同字亦懐貞漢庭詞賦相如最¶
司馬依依慕藺情¶
　　題顧定之竹(上有王/常宗詩)¶
顧畫王詩兩竒絶風霜凜凜香清節獅子林中古佛心¶
<pb:KR4d0576_WYG_008-31b>¶
允矣無生亦無滅¶
　　連雨¶
二月雨聲連四月三江舟楫住吴江春愁不醒如中酒¶
浪著狂風撼客窓¶
　　畫溪山春霽圗¶
水影山光翠蕩磨春風波上聴漁歌埀垂烟栁籠南岸¶
好著輕舟一釣蓑¶
　　次潘瓠齋韻題丹丘墨竹¶
<pb:KR4d0576_WYG_008-32a>¶
柯公自比米顛子文采照耀青瑯玕只今耆舊凋零盡¶
剩得潘君瘦影寒¶
　　　附録瓠齋原韻¶
　丹丘寫竹師老可能寫倒影青琅玕張之草堂雪色¶
　壁壊葉瀟瀟烟雨寒¶
　　追和蘇文忠公墨跡巻中詩韻¶
脉脉逺山螺翠横盈盈秋水眼波明西北風帆江路永¶
片雲不度若為情¶
<pb:KR4d0576_WYG_008-32b>¶
窓裏晚山眉翠重汀前秋水眼波明白鷗飛處尋歸路¶
眇眇新愁故國情¶
雨挾江湖來浦口霜凋木葉見山尖寒波曾照飛鴻影¶
髭雪朝朝與恨添¶
風雨翻江夢裏驚忽思仙馭絳霄翎世間𨙻得麻姑爪¶
癢處爬搔憶蔡經¶
湖邊窓户倚青紅此日應非舊日同太守與賔行樂地¶
㫁碑荒蘚卧秋風¶
<pb:KR4d0576_WYG_008-33a>¶
奎章閣下掌絲綸清淺蓬萊又幾春三十六宫秋寂寂¶
金盤冷露泣仙人¶
蔡公閔嶠雙龍璧蘇子儋州萬里船何似歸田虞閣老¶
醉吟清浦月娟娟¶
嗜酒狂吟秃髩翁華陽壇館百花風晚年傳得登真訣¶
歸卧南山澗谷中(右二首又追/和虞奎章韻)¶
　　(右蘇文忠公真跡一巻公之書縱横邪直雖率意/而成無不如意深賞識其妙者惟涪翁一人圓活)¶
　　(遒媚或似顔魯公或似徐季海葢其才徳文章溢/而為此故絪緼鬱勃之氣映日奕奕耳若陸柬之)¶
<pb:KR4d0576_WYG_008-33b>¶
　　(孫䖍禮周越王著非不善書置之顔魯公楊少師/蘇文忠公之列則如神巫之見壺丘子矣癸丑八)¶
　　(月八日/倪瓉)¶
　　　附蘇文忠公墨蹟巻中詩¶
　　　　蔡君謨夢中作¶
　天際烏雲含雨重樓前紅日照山明嵩陽居士今何¶
　在青眼看人萬里情¶
　　　　陳述古閣中君謨書壁上詩¶
　綽約新嬌生眼底侵尋舊事上眉尖問君別後愁多¶
<pb:KR4d0576_WYG_008-34a>¶
　少得似春潮夜夜添¶
　　　　無名氏和壁上韻¶
　長埀玉筯殘粧臉肯為金釵露指尖萬斛閒愁何日¶
　盡一分真態更難添¶
　　　　杭州營妓周韶求落籍作　時韶有服衣白¶
　隴上巢空嵗月驚忍看回首自梳翎開籠若放雪衣¶
　女長念觀音般若經¶
　　　　營妓胡楚送周韶落籍作¶
<pb:KR4d0576_WYG_008-34b>¶
　淡妝輕素鶴翎紅移入朱欄便不同應笑西園舊桃¶
　李強勻顔色待東風¶
　　　　營妓龍靚送周韶落籍作¶
　桃花流水本無塵一落人間幾度春解佩暫酧交甫¶
　意濯纓還作武陵人¶
　　　題東坡書巻後絶句四首　蜀人虞　集¶
　只今誰是錢塘守頗解湖中宿畫船曉起鬭茶龍井¶
　上花開陌上載嬋娟¶
<pb:KR4d0576_WYG_008-35a>¶
　老却眉山長㡌翁茶烟輕颺髩絲風錦囊舊賜龍團¶
　在誰為分泉落月中¶
　三生石上舊精魂邂逅相逢莫重論縱有繡囊留別¶
　恨已無明鏡著啼痕¶
　能言學得妙蓮華嬴得春風對客誇乞食衲衣渾未¶
　老為題靈塔向金沙¶
　　　次前韻九首　　　　　　丹丘柯九思¶
　山中覆鹿拾蕉葉眼底生花二月明不道人生從夢¶
<pb:KR4d0576_WYG_008-35b>¶
　寐詩新猶話夢中情¶
　緑窓度曲初含笑銀甲弹筝不露尖人生莫待頭如¶
　雪華屋春宵酒屢添¶
　雲中初下勢如驚白鳳蹁躚雪色翎多少舊逰歌舞¶
　地不堪回首又重經¶
　桃花扇底露唇紅不復梳妝與衆同一曲山香春去¶
　也荼䕷無語謝春風¶
　一顆摩尼不染塵瑶池𤣥圃度千春昭陽殿裏雲深¶
<pb:KR4d0576_WYG_008-36a>¶
　處誰是當年解佩人¶
　三月旌旗幸玉泉牙檣錦纜御龍船千官車騎如雲¶
　湧楊栁梢頭月色娟¶
　長憶眉山鶴髮翁舊時阿閣賛皇風如今流落𨙻堪¶
　說黼黻文章似夢中¶
　鼓瑟湘靈欲㫁魂洞庭波浪不堪論遥知舊賜宫袍¶
　錦雙袖龍鍾總淚痕¶
　興聖宫中坐落花詩成應制毎相誇廬山面目秋來¶
<pb:KR4d0576_WYG_008-36b>¶
　好自杖青藜步白沙¶
　　　又　　　　　　　　　　吴郡張　雨¶
　日將公事湖中了醉入重城列炬明自古大藩財賦¶
　地古人偏得賦閒情¶
　謝女嬌吟雪比鹽北臺馬耳見雙尖衲衣政索歌姬¶
　笑不道春寒繡被添¶
　寫韻軒中塵不驚與誰同躡鳳凰翎采鸞可惜情縁¶
　重只合清齋寫道經¶
<pb:KR4d0576_WYG_008-37a>¶
　釵頭新緑荔枝紅那與江珧色味同聞道端明新進¶
　譜一時殿閣起薫風¶
　香辟春寒玉辟塵流蘇斗帳醉和春一雙明月都無¶
　價寂寞人間第二人¶
　江南在處烟波好浪迹先生不上船近就闔閭城外¶
　宿可憐霜月夜娟娟¶
　青城樵者一衰翁寫罷烏絲滿袖風消得玉堂金研¶
　匣至今傳入畵圖中¶
<pb:KR4d0576_WYG_008-37b>¶
　聽碾龍團怯醉魂分茶故事待誰論纎纎玉椀親曽¶
　見祇有春衫舊淚痕¶
　白公種竹蘇公栁談笑功名後世誇依舊葑雲三萬¶
　丈斷橋誰與築堤沙¶
　　　又　　　　　　　　　　義興馬　治¶
　東閣小書詩夢破後堂殘醉燭花明春風客散茶香¶
　在寂寞人間萬古情¶
　紅入兩顴春意滿翠籠雙袖曉寒尖雖知别後情難¶
<pb:KR4d0576_WYG_008-38a>¶
　識也覺愁中醉易添¶
　彩筆詩成舉坐驚素衣新剪鳳凰翎多情應是蓮花¶
　女留得銀筝金字經¶
　透海丹砂一粟紅前身宜與後身同袖中只換神仙¶
　骨塵業何由到素風¶
　滄海桑田復㡬塵東風惟見落花春須知剰水殘山¶
　外氷雪肌膚别有人¶
　蜀人文采相先後多在西湖載酒船腸㫁至今湖上¶
<pb:KR4d0576_WYG_008-38b>¶
　桺空殘眉翠簇連娟¶
　三百年来此兩翁詩人情性道人風醉中還似毘邪¶
　老花雨紛紛一笑中¶
　梅花香冷返氷魂徃事茫茫迹未論寳劍已隨龍化¶
　去誰憐水上刻舟痕¶
　賦就仙人蕚緑華金聲玉色衆中誇歸来世上空塵¶
　土雲白江清月滿沙¶
　　王雲浦示余米元章詩巻次韻辛亥八月望¶
<pb:KR4d0576_WYG_008-39a>¶
喟然嘆也宜吾與不利虞兮柰若何鴻雁不来風嫋嫋¶
庭前樹子落桫欏¶
吳松江只蒲萄緑金井峰仍縹緲青說與弋人何慕我¶
髙飛鴻鵠杳𠖇𠖇¶
大姚湖水白生煙長物都除絶世縁笙鶴不為歸鶴怨¶
玉仙真是勝丁仙¶
　　　附録原韻¶
　廣文當日官雖冷可奈才名振世何他日君家須炙¶
<pb:KR4d0576_WYG_008-39b>¶
　手而今聊復雀堪羅¶
　老年尚喜管城子㪅愛好山江上青武林秋髙曉欲¶
　雨正若此畫雲㝠㝠¶
　三茅别有洞中天我欲山居屏世縁累行積功多蛻¶
　舉玉宸欣有地行仙¶
　　紹興戊午季春書於大姚五湖田舎元暉¶
　　寫春山嵐靄贈仲章沈君至正九年三月一日¶
露草雨苔青不乾牀頭澗水夏生寒傳經長史揮毫處¶
<pb:KR4d0576_WYG_008-40a>¶
只作當時舊宅看(南澗實張君/舊業故云)¶
　　　附録次韻　　　　　　　　　張　雨¶
　　　元鎮此幅又入巨然之室謂二米所不迨也¶
　秀色雲林墨未乾一峯天柱倚蒼寒玉人只隔輕煙¶
　靄三尺圖中正面看¶
　　　又　　　　　　　　　　　　鄭元祐¶
　九龍峰上雨雲乾影落棲神澗水寒不是天機飛墨¶
　妙何由冩入畵圖看¶
<pb:KR4d0576_WYG_008-40b>¶
　　陳母莊氏節義(義士陳寳/生之母)¶
抗節誰稱㫁臂嫠皇天空谷照貞姿何人得似馮丞相¶
易主班迎獨任之¶
　　　附次韻　　　　　　　　　　吕　楨¶
　貞節誰如恤緯嫠凛然松柏歲寒姿姓名今日輝編¶
　簡班史文章復見之¶
　　題甕牖圖¶
賜也貨殖憲也貧憲貧非病衣已鶉未若簞瓢顔氏子¶
<pb:KR4d0576_WYG_008-41a>¶
陋巷所樂皆天真¶
　　畵竹石一幅水墨¶
採蓮涇上漣漪緑苔竹幽篁依古木遇著幽人周傑翁¶
邀余把酒清池曲¶
　　(余邂逅仲傑隐君於採蓮涇上戲寫此圖/并賦詩為贈至正癸卯五月廿二日倪瓚)¶
　　　附録和韻詩跋¶
　卧食黄精鬚髩緑情似萬花身似木忽然市上肆墨¶
　兵濁酒一巵歌一曲¶
<pb:KR4d0576_WYG_008-41b>¶
　　樵介和雲林翁近村子¶
　雲林先生瞳色緑江村老叟相如木畵情却寄倪夫¶
　子不問鏡湖纔一曲¶
　　熙僧持此將去近村又復題此¶
　山瓢倒瀉瀟湘緑道人過似段干木踰垣不舎酒在¶
　尊歸来醉按無絃曲¶
　珊瑚紅映琳瑯緑也知不是凡花木雲林無復見幽¶
　人人世空傳採芝曲¶
<pb:KR4d0576_WYG_008-42a>¶
　天香秋染新袍緑叙别尊前歌伐木登樓目送渡江¶
　人十二欄干倚雲曲¶
　　天全公為友人顧贑州子崇善上舎題¶
　淇水仙人新掛緑足躡雲根登若木此去金鑾獨對¶
　時誰能和得陽春曲¶
　　　　　　　　　　　　右山隂駱　巽題¶
　隐君重價如結緑蘿屋蕭然倚喬木藍輿不到五侯¶
　家只在夫椒與勾曲¶
<pb:KR4d0576_WYG_008-42b>¶
　悵望雲林消故緑無人更識雞登木天寒嵗暮抱琴¶
　来為君重奏相思曲¶
　　　　　　　　　　　　右彭城劉　珏題¶
　白雲下映空潭緑周翁宅畔多喬木清暉自是能娛¶
　人目送秋鴻彈古曲¶
　芙蓉山下苔痕緑一代清風吹墓木畵裏題詩和者¶
　多誰言此是巴人曲¶
　　雲林子以詩畵妙一時然性狷甚非當其意不與¶
<pb:KR4d0576_WYG_008-43a>¶
　　彼周仲傑者何人乃辱與之不吝而使至今和其¶
　　詩者尚知有傑焉其亦老杜之黄四娘長公之林¶
　　行婆也耶予友顧崇善雅好畵其藏此意在雲林¶
　　耳亦豈以傑故哉時成化己丑之嵗季秋十有七¶
　　日吳生寛初寓南都之珍珠橋書樓對紫金山爽¶
　　氣試王古用筆¶
　淇園過雨驚潑緑老節凌雲依古木春雷一夜長孫¶
　枝載和虞廷九成曲¶
<pb:KR4d0576_WYG_008-43b>¶
　　吾鄉顧氏自入國朝祖孫三代皆以辰年登第世¶
　　謂之三辰進士信竒遇矣故是詩云云雖然由崇¶
　　善而上則三辰進士由崇善而下其數尚不止此¶
　　且不必其皆以辰也吳瑄¶
　玉椀濃分荔枝緑醉毫還寫山中木老材無用不足¶
　論根到九泉那肻曲¶
　姑蘓臺下䕷蕪緑清閟閣前狐嘯木於今畵裏見清¶
　泠何待貞元供奉曲¶
<pb:KR4d0576_WYG_008-44a>¶
　　　　　　　　　　　　右清癡馬愈和題¶
　九龍山前春草緑老眼何人識喬木清風聊寄剡溪¶
　藤吳人盡和陽春曲¶
　東市髙生髪猶緑犧尊自古災嘉木朱絃玉軫尚依¶
　然誰寄廣陵散一曲¶
　　倪雲林畵髙太史詩皆百世前竒寳也進士顧崇¶
　　善徵題乃賦二首一以思雲林一以傷太史云華¶
　　亭張弼¶
<pb:KR4d0576_WYG_008-44b>¶
　雲林水墨非青緑幻出天然羙筠木饒髙二老融心¶
　神一唱三歎歌清曲¶
　錯刀劈出淇園緑籀文寫就靈槎木倪迂逸筆妙天¶
　機賞鑑令人慰心曲¶
　　鄉貢進士顧崇善持此軸求題余閱之乃中吳先¶
　　進諸公詩畵也創之者倪公元鎮詩而和之者髙¶
　　公季廸饒公介之其上所書則饒公筆也三公皆¶
　　名人世難得其真跡今併得之是誠三絶崇善舊¶
<pb:KR4d0576_WYG_008-45a>¶
　　從余遊余每愛其篤學有儁才且好蓄古書畵雖¶
　　然崇善有大抱負者建功立業在彼不在此也成¶
　　化乙酉十月望教授臨川黎擴大量跋¶
　　贈宋仲温¶
江水欣逢宋仲温蕭條古道向君論我居笠澤已十載¶
看竹惟君我欵門¶
　　答謝參軍¶
謝公好義今猶初不可親褻不能疎松陵父老猶德爾¶
<pb:KR4d0576_WYG_008-45b>¶
援若功多自不居¶
　　寄徳常别駕¶
廩食精豐養士多村童野老亦謳歌可無振厲新科格¶
選試能平定不頗¶
　　題大癡畵¶
大癡畵格超凡俗只尺闗河千里遥惟有髙人趙榮禄¶
賞伊幽意近清標¶
　清閟閣全集巻八¶
